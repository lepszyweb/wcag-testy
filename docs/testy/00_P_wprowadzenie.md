## Baza prostych testów dostępności
Baza testów wstępnych pomaga rozpocząć ocenę dostępności cyfrowej strony internetowej. Dzięki tym prostym testom można się zorientować, czy dostępność treści strony internetowej została zapewniona w najbardziej elementarny sposób.

Baza prostych testów pomaga oceniać dostępność cyfrową stron internetowych. Dzięki prostym testom można się zorientować, czy dostępność treści na stronie internetowej została zapewniona w najbardziej elementarny sposób.

Testy zostały dobrane i zaprojektowane tak, aby mógł je przeprowadzić każdy, kto posiadł wykształcenie ogólne i korzysta ze stron internetowych. 

Wcześniej nabyta wiedza o dostępności cyfrowej czy projektowaniu stron na pewno będzie pomocna w przeprowadzeniu przeglądu, ale nie jest konieczna. 

Przeprowadzenie prostego przeglądu dostępności wymaga od oceniających jedynie zapoznania się z opisami testów i zastosowania przedstawionych w nich instrukcji. 

Oznacza to, że komplet informacji potrzebnych do przeprowadzenia testów i oceny dostępności w sprawdzanym zakresie znajduje się w opisach testów.  

Jedynym technicznym wymogiem jest umiejętność zainstalowania w przeglądarce dodatków rozszerzających jej możliwości. 

### Pierwowzór bazy prostych testów
Baza prostych testów została opracowana na podstawie dokumentu W3C WAI zatytułowanego [Easy Checks - A First Review of Web Accessibility](https://www.w3.org/WAI/test-evaluate/preliminary/), co można przetłumaczyć na język polski: Łatwe testy - Pierwszy przegląd dostępności cyfrowej.

Opracowanie W3C ma już swoją blisko 20-letnią historię.
 
Pierwotnie była to jedna sekcja opublikowanego w październiku 2001 roku dokumentu *Evaluating Web Sites for Accessibility* (Ocenianie witryn internetowych pod kątem dostępności), zatytułowana Preliminary Review (Przegląd wstępny). Zredagowali ją Judy Brewer i Chucka Letourneau. 

W 2005 roku część poświęcona przeglądowi wstępnemu została wyodrębniona, rozbudowana i opublikowana pod tytułem *Preliminary Review of Web Sites for Accessibility* (Wstępny przegląd witryn internetowych pod kątem dostępności). Redaktorem tej odsłony był Shadi Abou-Zahra. 
Szkic roboczy najnowszej odsłony dokumentu został opublikowany w czerwcu 2013 roku pod przywołanym już tutaj tytułem *Easy Checks - A First Review of Web Accessibility*. Najnowsze aktualizacje pochodzą z roku 2017.

### Zakres  
Baza prostych testów obejmuje tylko kilka kluczowych aspektów dostępności stron internetowych. Może się zdarzyć, że strona internetowa przejdzie pomyślnie przez wszystkie te testy, ale nadal będą na niej występować znaczące bariery dostępności.

Aby kompleksowo ocenić dostępność cyfrową strony internetowej, potrzebne jest solidniejsze badanie, niż kilka prostych testów.

Stwierdzenie to nie podważa w najmniejszym stopniu sensu przeprowadzania prostych przeglądów dostępności. 
 
Wręcz przeciwnie. Proste testy dostępności są miarodajne i godne zaufania.

Przeprowadzanie przeglądów dostępności w oparciu o bazę prostych testów i podjęcie w ich następstwie odpowiednich czynności naprawczych może znacząco poprawić dostępność witryny. Szacunkowo prosty przegląd dostępności umożliwia wykrycie około 75-80% barier występujących na stronach internetowych. 

WCAG obejmują ogółem 78 kryteriów sukcesu wyznaczających wymagania dostępności, w tym 30 na poziomi A (minimalnym), 20 na poziomie AA (zalecanym), a 28 na poziomie AAA (komfortowym). Ustawa o dostępności cyfrowej stron internetowych i aplikacji mobilnych wymaga spełnienia wszystkich kryteriów sukcesu na poziomie A oraz 19 kryteriów sukcesu na poziomie AA, a więc wymaga spełnienia minimum 49 kryteriów sukcesu. Natomiast proste testy sprawdzają tylko spełnienie 22 kryteriów sukcesu, w tym 15 na poziomie A, a więc zaledwie połowy kryteriów sukcesu na najniższym poziomie, 7 na poziomie AA.

Baza prostych testów obejmuje sprawdzenie kilku wymienionych poniżej aspektów strony internetowej oraz zawiera wskazówki dotyczące kolejnych kroków i łącza do dodatkowych zasobów.


- [Tytuł strony](testy/01_P_tytul-strony.md)
- [Teksty alternatywne obrazów](testy/02_P_odpowiedniki-tekstowe-obrazow.md) ( „alternatywy tekstowe” zdjęć, ilustracji, wykresów, etc.)
- **Tekst**:
  - [Nagłówki](testy/03_P_naglowki.md)
  - [Kontrast kolorów](testy/04_P_wspolczynnik_kontrastu.md) ( „współczynnik kontrastu”)
  - [Zmiana rozmiaru tekstu](testy/05_P_zmiana-rozmiaru-tekstu.md)
- **Interakcja**:
  - [Dostęp za pomocą klawiatury i widoczność fokusa](testy/06_P_klawiatura.md)
  - [Formularze, etykiety i błędy](testy/07_P_formularze.md) (w tym pól Szukaj)
- **Ogólne**:
  - [Treść przesuwana, migocąca lub błyskająca](testy/08_P_poruszanie-i-blyski.md)
  - [Odpowiedniki multimediów](testy/09_P_multimedia.md) (wideo, audio)
  - [Podstawowa struktura](testy/10_P_struktura.md)

### Co to jest prosty przegląd dostępności
Prosty przegląd jest formalną procedurą oceny dostępności cyfrowej, uznaną i zalecaną przez WAI W3C, aby wykryć i naprawić elementarne błędy dostępności witryny, zanim zostaną wykonane badania kompleksowe, obejmujące testy zgodności z wymaganiami zdefiniowanymi w standardzie WCAG i przepisach prawa.

#### Cele i efekty prostego przeglądu dostępności cyfrowej
Są trzy główne cele prostego przeglądu dostępności:
- sprawdzenie, czy witryna spełnia podstawowe wymogi dostępności,
- wykrycie problemów dostępności wymagających rozwiązania,
- weryfikacja i aktualizacja polityki dostępności cyfrowej.

#### Sprawdzenie, czy witryna spełnia podstawowe wymogi dostępności 
Zapewnienie dostępności cyfrowej jest procesem. Nawet jeśli witryna internetowa została zbudowana wedle najlepszych wzorców dostępności, to każda dodana do witryny treść może tę dostępność coraz bardziej ograniczać. Okresowe sprawdzanie witryny oparte na procedurze prostego przeglądu dostępności jest jedyną efektywną metodą upewnienia się, że dostępność treści witryny jest zapewniana. Efektywną, bo, oczywiście, można poddawać witrynę okresowo kompleksowym, ale i kosztownym audytom zewnętrznym. 

#### Wykrycie problemów dostępności wymagających rozwiązania
Prosty przegląd dostępności pomaga wykryć najbardziej podstawowe, ale zarazem i najczęstsze bariery dostępności cyfrowej. Ich źródłem może być oprogramowanie, ale bardzo często bywa człowiek – autor, redaktor dodawanych do witryny treści.
Na wykryte bariery można reagować – usunąć albo naprawić popełnione błędy, zwiększyć intensywność i zakres bieżącej kontroli dostępności, zmodyfikować procesy tworzenia i akceptacji treści cyfrowych. 
Natomiast niewykryte bariery narosną z czasem do poziomu nieakceptowalnego i postawią wydawcę witryny wobec konieczności poniesienia nieproporcjonalnie dużych i w gruncie rzeczy nieuzasadnionych kosztów najpierw zewnętrznego kompleksowego audytu, a potem naprawiania skutków    

#### Weryfikacja i aktualizacja polityki dostępności cyfrowej
Okresowe przeprowadzanie przeglądów dostępności dostarcza materiałów do oceny skuteczności i efektywności przyjętej polityki dostępności cyfrowej. Utrzymanie wysokiego poziomu dostępności potwierdza trafność rozwiązań systemowych. Wzrost liczby wykrywanych barier, powtarzalność niektórych problemów może wskazywać na potrzebę wprowadzenia zmian w obowiązujących procedurach, przeprowadzenia dodatkowych szkoleń. Analiza wyników okresowych przeglądów może też prowadzić do wyznaczenia nowych wyższych standardów niż wytyczone w aktualnej polityce dostępności. 

#### Czego prosty przegląd dostępności nie zapewnia
Choć prosty przegląd dostępności pomaga wykrywać podstawowe bariery dostępności, to z pewnością nie wychwyci wszystkich problemów. 

Prosty przegląd dostępności nie odnosi się do wszystkich aspektów dostępności witryny, ani nie bierze pod uwagę zróżnicowania problemów, jakie napotykają zwłaszcza użytkownicy z różnymi niepełnosprawnościami. 

Nawet, jeśli wynik wszystkich testów podczas prostego przeglądu dostępności będzie pozytywny albo wszystkie wykryte podczas przeglądu problemy zostaną rozwiązane, to witryna wciąż może sprawiać różnym osobom poważne problemy z dostępnością.
Dlatego z całą mocą trzeba podkreślić, że prosty przegląd dostępności nie może być podstawą do określenia poziomu zgodności strony internetowej z normami czy standardami dostępności, takimi jak WCAG 2.1.  

Ale prosty przegląd dostępności może być jedną z istotnych przesłanek samooceny stanowiącej podstawę deklaracji dostępności strony internetowej obok innych, które mogą prowadzić do przekonania, ze witryna spełnia wymagania deklarowanego standardu, takich jak:
- uprawnione oświadczenie wykonawcy witryny o jej zgodności z wymaganym poziomem dostępności,     
- audyt akceptacyjny, wykonany przed odbiorem witryny od jej wykonawcy,
- pozytywny wynik testów automatycznych znaczącej próbki stron witryny,
- brak skarg użytkowników na niedostępność treści witryny albo skuteczne interwencje naprawcze zrealizowane w wyniku otrzymanych skarg,
- opinia eksperta ds. dostępności wydana na podstawie udzielonych konsultacji i wyrywkowej oceny zgodności wybranych stron witryny.  

Odrębnie żadna z tych przesłanek nie jest wystarczająca, aby z uzasadnionym przekonaniem deklarować zgodność witryny z wymogami dostępności. Jednakże wystąpienie jednej czy kilku z tych przesłanek równocześnie z pozytywnym wynikiem prostego przeglądu dostępności uprawnia do złożenia oświadczenia o zgodności.

Na przykład, jeżeli oprogramowanie witryny zostało wykonane z uwzględnieniem wymogów dostępności, a prosty przegląd dostępności nie wykazał żadnych barier albo wykryte usterki zostały naprawione, można uznać, że są to wystarczające przesłanki dla pozytywnej samooceny.   

### Efekty prostego przeglądu dostępności
Efektem przeglądu dostępności powinny być:
- ogólna ocena dostępności witryny,
- lista wykrytych barier dostępności,
- działania naprawiające dostępność,
- aktualizacja polityki dostępności cyfrowej.

### Dokumentacja przeglądu dostępności
Chociaż nie istnieją żadne formalne wymogi, by wstępny przegląd dostępności kończył się sporządzeniem formalnego raportu czy podsumowania, nic nie stoi na przeszkodzie, by przegląd solidnie udokumentować.
Na dokumentację wstępnego przeglądu dostępności witryny powinny się złożyć:
- metryka przeglądu (data wykonania, wykonawcy),
- wykaz zbadanych stron,
- lista wykrytych problemów dostępności,
- syntetyczna ocena dostępności,
- wskazówki do poprawy dostępności serwisu.


## Korzystanie z bazy testów wstępnych

Te testy może przeprowadzić każdy, kto korzysta z Internetu. Nie potrzebujesz specjalnej wiedzy ani umiejętności. Niektóre testy wymagają obejrzenia strony internetowej bądź posłuchania dźwięku. Inne zastosowania prostych narzędzi wspomagających testowanie. Ale ogólnie rzecz biorąc są to testy łatwe do przeprowadzenia. 
 
Gdy korzystasz z tej bazy po raz pierwszy, zalecamy uważne zapoznanie się ze  wszystkimi sekcjami.

### Narzędzia: Pasek narzędzi Web Developer i inne (opcjonalnie) 
Większość tych kontroli można przeprowadzić za pomocą dowolnej przeglądarki, tzn. nie trzeba pobierać specjalnych narzędzi.
Jednak niektóre testy będą łatwiejsze, jeśli skorzystasz z odpowiednich narzędzi. Aby zachować prostotę, ograniczyliśmy listę sugerowanych narzędzi do minimum. Wszystkie są narzędziami bezpłatnymi, łatwymi w instalacji i stosowaniu. Niestety, nie zawsze są dostępne w języku polskim. Ale problemowi z rozumieniem komunikatów uda nam się zapewne zaradzić, zapewniając w instrukcjach niezbędne tłumaczenia.

Zwróć uwagę, że nie promujemy tutaj żadnego z narzędzi. Istnieje wiele innych narzędzi, z których można skorzystać. WAI W3C [zestawia ich listę na swojej stronie]( http://www.w3.org/WAI/eval/selectingtools)

### Pasek narzędzi Web Developer
Wiele przydatnych, a czasem niezbędnych podręcznych narzędzi oceny stron internetowych oferuje  pasek narzędzi Web Developer. Autor, Chris Pedrick udostępnia na swojej stronie [trzy wersje paska]( https://chrispederick.com/work/web-developer/) dla najpopularniejszych przeglądarek. Możesz je również pobrać i zainstalować za pomocą poniższych bezpośrednich linków  
-	[Pobierz narzędzie Web Developer dla przeglądarki Chrome](https://chrome.google.com/webstore/detail/web-developer/bfbameneiokkgbdmiekhjnmfkcnldhhm?hl=pl)
-	[Pobierz narzędzie Web Developer dla przeglądarki Firefox](https://addons.mozilla.org/pl/firefox/addon/web-developer/) 
-	[Pobierz narzędzie Web Developer dla przeglądarki Opera](https://addons.opera.com/pl/extensions/details/web-developer/)

### Usługa internetowa WAVE
WAVE to zestaw narzędzi oferowanych przez WebAim.org i Uniwersytet Stanowy Utah w USA. WAVE wspomaga ocenianie dostępności, pomaga wykryć wiele błędów i możliwych błędów dostępności. Filozofią twórców jest skupić się na problemach, które mają największy wpływ na dostępność stron oraz na edukacji na temat dostępności stron. 
WAVE można zainstalować jako dodatki w przeglądarkach Chrome i Firefox. Ale można również korzystać z WAVE udostępnionego jako usługa internetowa na stronie https://wave.webaim.org/.

### Inne dodatki i rozszerzenia przeglądarek
Oprócz wymienionych powyżej, użyteczne będą inne usługi internetowe bądź rozszerzenia przeglądarek. W testach wstępnych wykorzystujemy także;
- usługę internetową W3C – walidator HTML. Możesz sobie zapewnić szybki dostęp do tej usługi za pomocą skryptozakładek opublikowanych na stronie https://validator.w3.org/favelets.html
- WCAG Color Contrast Checker - rozszerzenie przeglądarek
  - [dla Chrome](https://chrome.google.com/webstore/detail/wcag-color-contrast-check/plnahcmalebffmaghcpcmpaciebdhgdf)
  - [dla Firefox](https://addons.mozilla.org/pl/firefox/addon/wcag-contrast-checker/)
- skryptozakładki Form labels i Forms:
  - [Form labels](https://jimthatcher.com/favelets/) 
  - [Forms]( http://pauljadam.com/bookmarklets/index.html)  

(Jeśli nawet nie możesz pobrać i zainstalować tych narzędzi, to nadal możesz wykonać testy wstępne za pomocą dowolnej przeglądarki).

### Odniesienia i łącza do WCAG 
Wszystkie testy opierają się na Wytycznych dotyczących dostępności treści internetowych (WCAG). W Europie i w Polsce standard WCAG stał się normą prawną EN 301 V2.1.2.

Główne punkty w WCAG są nazywane „kryteriami sukcesu”. W sekcjach „Dowiedz się więcej o...” znajdują się łącza do stron wyjaśniających odpowiednie kryteria sukcesu w dokumencie „Zrozumienie WCAG”.

### Ćwiczenia z Demo Przed-Po  
Serwis Demo PrzediPo[https://przedipo.lepszyweb.pl/] pokazuje dwie wersje tej samej, nieistniejącej w rzeczywistości witryny Światła Miasta: wersję niedostepną i poprawioną wersję dostępną. Możesz użyć stron PrzediPo, aby przećwiczyć wykonywanie niektórych opisywanych tutaj testów. Na przykład najpierw sprawdź dostępną wersję strony, aby zobaczyć, jak powinna wyglądać, a potem sprawdź wersję niedostępną.

Niektóre z testów opisujemy w sekcjach zatytułowanych Ćwiczenia z Demo PrzediPo.

Do stron PrzediPo dołączone są adnotacje, które zawierają bogaty zestaw informacji na temat dostępności i niedostępności na stronach demo. Aby włączyć adnotacje, wybierz w menu opcję Pokaż adnotacje. Problemy dostępności są oznaczone na każdej stronie wyróżnionymi łączami przy lewej krawędzi strony. Wybierz link z numerem notatki, aby wyświetlić okno wyskakujące z informacjami. Wszystkie adnotacje możesz również zobaczyć pod każdą ze stron.  
    
### Kilka ważnych pojęć

Oto kilka rzeczy, które należy wiedzieć, aby dobrze rozumieć instrukcje przedstawione w tym przewodniku:
-	znakowanie – termin odnosi się do kodu strony internetowej, zwanego HTML. Kod strony internetowej można zobaczyć w większości przeglądarek, wybierając z menu: Widok > Źródło. Nie musisz oglądać kodu strony, aby przeprowadzić  testy wstępne. Ale rozumienie słów „znakowanie”, czy „oznakowane” pomaga zrozumieć instrukcje. Znakowanie to najkrócej opisywanie elementów strony specjalnymi znacznikami, czyli słowami ujętymi w nawiasy kątowe.  
-	technologie wspomagające albo asystujące, albo pomocnicze to oprogramowanie lub sprzęt, z którego korzystają osoby z niepełnosprawnościami, aby korzystać ze stron i aplikacji komputerowych, w tym internetowych.
-	czytniki ekranu to rodzaj technologii pomocniczej - oprogramowanie, które umożliwia nawigację po stronie internetowej i odczytuje na głos treści stron. Są używane przez osoby niewidome.
-	sterowanie głosem, nazywane czasem wejściem głosowym, polega na użyciu mowy zamiast klawiatury i myszy.
Aby dowiedzieć się więcej, zobacz:
-	[Wprowadzenie do dostępności sieci](http://dostepny.joomla.pl/dostepnosc/internet-dla-wszystkich/50-wprowadzenie-do-dostepnosci-sieci)
-	[Zasady dostępności](https://www.w3.org/WAI/fundamentals/accessibility-principles/); artykuł w języku angielskim, skorzystaj z tłumaczenia Google.



-------------------------------------
[Testy. Strona główna &lt; Poprzednia strona](README.md) | [Następna strona &gt; Tytuł strony](testy/01_P_tytul-strony.md)




