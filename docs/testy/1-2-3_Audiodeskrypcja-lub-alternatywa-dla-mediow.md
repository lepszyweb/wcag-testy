## 1-2-3 Audiodeskrypcja lub alternatywa dla mediów
**Czy wszystkie nagrania audiowideo (filmy) mają dołączoną audiodeskrypcję lub alternatywę dla mediów?**

### Wyjaśnienie
Każde nagranie audiowideo, czyli zawierające zarówno obraz, jak i dźwięk, powinno posiadać alternatywę dla obrazu. Najlepszym rozwiązaniem jest zastosowanie audiodeskrypcji, czyli dodatkowej ścieżki dźwiękowej, na której lektor opisuje to, co jest widoczne w filmie. Audiodeskrypcję można zastąpić tekstem, w którym znajduje się dokładny opis zawartości obrazu w filmie, chociaż jest to rozwiązanie znacząco gorsze, ponieważ nie jest zsynchronizowane z filmem.
-	[Zasady tworzenia audiodeskrypcji](http://dzieciom.pl/wp-content/uploads/2012/09/Audiodeskrypcja-zasady-tworzenia.pdf)

### Testowanie
Przejrzyj serwis internetowy pod kątem nagrań zawierających ruchomy obraz i dźwięk (audiowideo). Sprawdź, czy są do nich dołączone audiodeskrypcja lub transkrypcja tekstowa. Jeżeli audiodeskrypcja jest zamknięta, to znaczy że można ją włączyć lub wyłączyć, to sprawdź czy da się to zrobić za pomocą klawiatury. Audiodeskrypcji i alternatywy dla mediów nie trzeba dodawać, gdy całość informacji zawartej w filmie można wywnioskować ze standardowej ścieżki dźwiękowej.


