## 1-1-1 Treść nietekstowa
**Czy wszystkie elementy znajdujące się w serwisie internetowym, które nie są tekstem, posiadają teksty alternatywne?**

### Wyjaśnienie
W serwisie internetowym znajduje się wiele elementów, zarówno tekstowych, jak i o zupełnie innym charakterze (grafika, filmy itp.) Wszystkie elementy, które nie są tekstem należy zaopatrzyć w tekst alternatywny, który będzie informował użytkownika nie mogącego ich zobaczyć lub usłyszeć otym, co zawierają. Do takich elementów, które należy zaopatrzyć w tekst alternatywny, należą między innymi:
-	grafiki, fotografie, diagramy, ikony i inne elementy graficzne,
-	nagrania dźwiękowe, na przykład podcasty,
-	animacje, czyli filmy bez dźwięku,
-	filmy zawierające dźwięk i obraz,
-	aplikacje wykonane w technologiach Flash, Silverlight, Java i innych, nie będących językiem znaczników HTML lub XHTML
-	obiekty Canwas w HTML5.

### Testowanie
Aby sprawdzić, czy wszystkie elementy zawierają teksty alternatywne wystarczy wyłączyć w przeglądarce wtyczki typu Flash i Java oraz ładowanie grafiki. W ten sposób przeglądarka będzie wyświetlała wyłącznie elementy tekstowe oraz puste obszary po innych elementach w postaci prostokątów. W tych prostokątach powinny znajdować się teksty alternatywne. Tekstem alternatywnym nie jest informacja o brakującej wtyczce, nazwa pliku lub podpis pod zdjęciem. Możesz także użyć paska WAVE do przeglądarki Firefox, który może wyświetlić informacje na temat brakujących tekstów alternatywnych.
Elementy, które nie muszą, a nawet nie powinny posiadać tekstu alternatywnego, to wszelkiego rodzaju elementy ozdobne, na przykład paski, narożniki, kropki.
W wypadku multimediów tekst alternatywny powinien zawierać tylko ogólną informację o zawartości multimediów (np. tytuł filmu). Udostępnianie filmów i innych multimediów odbywa się w inny sposób, na przykład przez dodanie napisów lub audiodeskrypcji.
-	[Testowanie serwisów internetowych przy użyciu czytnika ekranu](http://informaton.pl/?p=352)
-	[E-podręcznik dla wszystkich](http://www.fdc.org.pl/poradnik-tworzenia-dostepnych-e-materialow-edukacyjnych/)

