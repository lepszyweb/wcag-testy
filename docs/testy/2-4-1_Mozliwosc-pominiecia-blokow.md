## 2-4-1 Możliwość pominięcia bloków
**Czy w serwisie zapewniono mechanizm pozwalający na pominięcie powtarzających się elementów, na przykład nawigacji?**

### Wyjaśnienie
Część niepełnosprawnych użytkowników przegląda stronę sekwencyjnie, to znaczy od początku do końca, a nie przez rzut oka i wybranie konkretnego elementu. Powtarzające się elementy nawigacyjne muszą być zatem odczytywane za każdym razem, gdy wczyta się następna strona. Aby uniknąć takiego problemu należy wprowadzić mechanizm pozwalający na pominięcie stałych elementów interfejsu i przejście do głównej treści strony. Najczęściej realizowane jest to za pomocą skiplinków umieszczanych na początku strony lub landmarków (punktów orientacyjnych). Skiplinki są odnośnikami wewnętrznymi, które przenoszą fokus w inne miejsce tego samego dokumentu, na przykład do głównej treści. Z kolei landmarki są to role przypisane do obszarów strony, po których można się przemieszczać za pomocą specjalnych skrótów klawiaturowych. Oba mechanizmy mogą wydatnie przyśpieszyć korzystanie z serwisu internetowego.

### Testowanie
Sprawdź serwis internetowy pod kątem obecności i działania skiplinków. Najczęściej są to linki umieszczone na samym początku strony nazwane „przeskocz do treści” lub w podobny sposób. Sprawdź, czy można je aktywować za pomocą klawiatury. Sprawdź też, czy na stronie zastosowano landmarki. Możesz to zrobić za pomocą bezpłatnego rozszerzenia do przeglądarki Firefox o nazwie Juicy Studio. Jeżeli chociaż jeden z tych mechanizmów jest zaimplementowany, to możesz udzielić odpowiedzi twierdzącej.
-	[Skiplinki, landmarki i nagłówki – sposoby na ułatwienie nawigacji](http://informaton.pl/?p=629)

