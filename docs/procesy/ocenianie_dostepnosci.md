# Ocenianie dostępności cyfrowej

Ocena dostępności strony internetowej jest konieczna w&nbsp;wielu sytuacjach, na przykład w&nbsp;trakcie jej projektowania, przy odbiorze od wykonawcy, przed udostępnieniem, nabyciem lub przeprojektowaniem strony, a&nbsp;także przed okresowym przeglądem efektywności strony, który powinien uwzględnić również jej dostępność.

Na sposób oceny dostępności strony internetowej wpływa wiele aspektów, takich jak rodzaj strony, jej wielkość, złożoność, technologie wykorzystywane do tworzenia, moment badania, cel oceny czy kompetencje osób przeprowadzających ocenę. 
Ocena dostępności może dotyczyć całej witryny lub jej elementów, konkretnych stron czy funkcjonalności. Może być oceną ogólną i&nbsp;dogłębną, wstępną i&nbsp;pogłębioną. Może być samooceną dokonywaną przez projektanta czy wydawcę albo przez zewnętrznych audytorów. Może być dokonywana sporadycznie, na bieżąco i okresowo. 
 
Ta różnorodność sytuacji, momentów oceny, aspektów, zakresu, częstotliwości, kompetencji oceniających powoduje, że istnieją różne podejścia do badania i&nbsp;oceniania dostępności.

## Website Accessibility Conformance Evaluation Methodology (WCAG-EM) 1.0
Organizacja W3C w ramach Inicjatywy dla Dostępności Sieci (WAI – Web Accessibility Initiative) wypracowała i&nbsp;opublikowała w&nbsp;lipcu 2014 roku [Website Accessibility Conformance Evaluation Methodology (WCAG-EM) 1.0](https://www.w3.org/TR/WCAG-EM/) – Metodologię oceny zgodności z&nbsp;wytycznymi dostępności internetowej. Dokument ma status notatki. Jest efektem współpracy trzech grup: Grupy Roboczej ds. Ewaluacji, Grupy Roboczej ds. Dostępności Treści oraz Grupy Roboczej ds. Oceny i&nbsp;Narzędzi Naprawczych.

WCAG-EM jest przeznaczona dla każdego, kto chce stosować jednolite (standardowe) podejście  do oceny dostępności stron internetowych. Opisuje typowe kroki w&nbsp;procesie kompleksowej oceny zgodności stron internetowych z&nbsp;WCAG 2.0. Stosowanie tej metodologii ma pomóc oceniającym zastosować dobre praktyki, uniknąć powszechnie popełnianych błędów i&nbsp;osiągnąć bardziej porównywalne wyniki. 
